<?xml version="1.0" encoding="UTF-8"?><?xml-stylesheet href="/public/style.xsl" type="text/xsl"?>
<rss xmlns:itunes="http://www.itunes.com/dtds/podcast-1.0.dtd"
    xmlns:dcterms="http://purl.org/dc/terms/" version="2.0">
    <channel>
        <title><![CDATA[NOS Nieuws]]></title>
        <link><![CDATA[https://nos.nl]]></link>
        <description><![CDATA[NOS Nieuws]]></description>
        <language>nl</language>
        <copyright>Copyright NOS</copyright>
        <pubDate>Tue, 07 Nov 2023 14:18:41 +0100</pubDate>
        <webMaster>podcast@nos.nl (NOS Podcast Beheer)</webMaster>
        <item>
            <title><![CDATA[Met presentatie in ‘Apple-stijl’ lanceert OpenAI aanpasbare slimme assistenten]]></title>
            <link>https://nos.nl/l/2496983</link>
            <description><![CDATA[<p>Hoewel het bedrijf in omvang en omzet nog altijd veel kleiner is, wil OpenAI zich kunnen meten met grote techbedrijven. Tijdens een presentatie gisteren voor ontwikkelaars, die deed denken aan Apples aanpak, kwam het bedrijf met GPT's, een nieuw concept dat zich het beste laat uitleggen als een slimme assistent. Een met een specifieke taak.</p><p>Een jaar geleden kende vooral de industrie OpenAI. Nu heerste er aan het begin van de presentatie een uitgelaten sfeer. Dusdanig dat topman Sam Altman, licht ongemakkelijk en half grappend, na het zoveelste klapsalvo zei dat de bezoekers dit niet elke keer hoefden te doen.</p><p>Dergelijke presentaties, ook wel keynotes genoemd, zijn een traditie in Silicon Valley. Iets waar Apple, zeker onder wijlen topman Steve Jobs, bekend om stond (tegenwoordig kiest het bedrijf voor een videoversie). Verpakt als soort theatershow wordt de kijker - vaak een flinke groep journalisten - een gelikte reclamespot die zo 45 minuten tot een uur kan duren voorgeschoteld.</p><h2>Slimme assistenten</h2><p>Terug naar OpenAI. De belangrijkste boodschap van Altman tijdens de 45 minuten durende presentatie was een op maat gemaakte versie van ChatGPT. OpenAI noemt ze GPT's, makkelijker gezegd: slimme assistenten. Een concept dat al jaren bestaat, denk bijvoorbeeld aan Apple's Siri en Amazons Alexa. En in september kondigde Meta aan chatbots met AI-persoonlijkheden naar z'n apps te brengen.</p><p>OpenAI kan dus niet achterblijven. Maar pakt 't wel net iets anders aan. Het plan, in het kort, is dat je een slimme assistent kunt maken voor allemaal specifieke toepassingen. Het bedrijf wil het bouwen ervan zo simpel mogelijk maken: je hoeft het alleen maar te vragen, het systeem doet de rest. Op het podium bouwde Altman een 'Startup Mentor'. GPT's zijn voor nu alleen voor betalende gebruikers beschikbaar.</p><p>Het bedrijf ziet legio voorbeelden voor zich: een 'schrijfcoach', een 'wasbuddy' voor tips hoe je vlekken uit kleding krijgt, of een 'techadviseur' voor problemen met apparatuur. Er wordt daarnaast gewerkt aan een downloadwinkel waar alle GPT's publiekelijk aangeboden kunnen worden. Het bedrijf belooft bovendien omzetdeling voor goedlopende 'apps'.</p><p>Daarbij valt op dat OpenAI, weliswaar subtiel, op deze manier de chatbot wat menselijker maakt. Een schrijfcoach klinkt als een mens van vlees en bloed. Met het risico dat gebruikers er te veel op gaan vertrouwen, terwijl dit soort chatbots nog altijd verre van foutloos zijn.</p><h2>De risico's</h2><p>Waar Altman bovendien weinig over sprak, zijn de potentiële risico's en de kans dat de slimme assistent uit de bocht vliegt. En nog belangrijker: hoe OpenAI denkt dit te voorkomen. Hiermee is niet gezegd dat het bedrijf hier niet op is voorbereid, maar ongetwijfeld gaan gebruikers de grenzen opzoeken. De vraag is of OpenAI daar klaar voor is.</p><p>Van Altman is bekend dat hij met zijn bedrijf streeft naar AGI (artificial general intelligence), een AI die slimmer is dan de mens. Of dat ooit bereikt gaat worden, daarover verschillen de meningen nogal. Maar het helpt bij het creëren van de hype om het bedrijf heen, dat het bezig is met iets mystieks, iets bovenmenselijks. Dat helpt weer om de aandacht vast te houden, de concurrentie is immers groot.</p><p>Hij sloot de presentatie niet voor niks af met de voorspelling dat AI "de mensheid zal verheffen tot een schaal die we nog nooit eerder hebben gezien" en voorspelde dat we als mens "superkracht op aanvraag" zullen hebben.</p>]]></description>
            <enclosure type="image/jpeg" url="https://cdn.nos.nl/image/2023/11/07/1023986/1008x567.jpg"/>
            <pubDate>Tue, 07 Nov 2023 13:41:38 +0100</pubDate>
            <guid isPermaLink="true">https://nos.nl/l/2496983</guid>
        </item>
        <item>
            <title><![CDATA[Verzoenende taal bij bezoek Australische premier aan China]]></title>
            <link>https://nos.nl/l/2496982</link>
            <description><![CDATA[<p>De Australische premier Albanese heeft bij een ontmoeting met zijn Chinese ambtgenoot Li Quang in de Grote Hal van het Volk in Peking opgeroepen tot een volledige hervatting van de vrije en onbelemmerde handel tussen de twee landen.</p><p>Ook op de gebieden van klimaatverandering, voedselveiligheid en internationale criminaliteit moeten China en Australië nauw samenwerken. Wat betreft mondiale concurrentie is wat Albanese betreft "dialoog en begrip" nodig tussen de twee landen. De betrekkingen waren tot voor kort sterk bekoeld.</p><p>Li op zijn beurt liet weten dat China bereid is tot samenwerking en het verbeteren van de vertrouwensrelatie. Het is het eerste bezoek aan Peking van een Australische premier in zeven jaar en de verzoenende woorden geven aan dat beide landen bereid zijn de strijdbijl te begraven.</p><h2>Hoge importtarieven</h2><p>Het begon in 2018 met een ruzie over de uitsluiting door Australië van de Chinese telecomgigant Huawei bij het aanleggen van het 5G-netwerk. En toen Australië in 2020 na het uitbreken van de coronapandemie opriep tot een onderzoek naar de oorsprong van het virus was China woest.</p><p>Er kwamen hoge importtarieven voor veel Australische producten, waardoor onder anderen Australische wijnboeren zwaar getroffen werden. Maar China bleef wel grondstoffen als ijzererts en gas inkopen in Australië en het lukte Peking ook niet om verdeeldheid te zaaien tussen Australië en de VS.</p><h2>Spanningen over invloedssferen</h2><p>Nu is het tij dus gekeerd. De Chinese president Xi Jinping zei gisteren al in een toespraak dat een stabiele verhouding tussen de twee landen in hun beider belang is en dat de samenwerking moet worden versterkt.</p><p>De Chinese handelsblokkades zijn grotendeels opgeheven, maar China wil nu wel graag toetreden tot een groot vrijhandelsverdrag in de regio. Dat ziet de VS evenwel niet zitten en Australië zal er dan ook niet mee instemmen.</p><p>Er zijn sowieso nog spanningen over de invloedssferen in de Stille Oceaan: China zoekt op defensiegebied toenadering tot eilandstaten daar, terwijl Australië tot ongenoegen van Peking optrekt met zijn belangrijke bondgenoot Amerika, India en Japan.</p><p>Xi waarschuwde in dit verband gisteren voor "blokvorming". Maar Albanese reist na zijn bezoek aan China meteen door naar de Cookeilanden, waar hij een top bijwoont van leiders van de eilandengroepen in de Stille Oceaan.</p>]]></description>
            <enclosure type="image/jpeg" url="https://cdn.nos.nl/image/2023/11/07/1023983/1008x567.jpg"/>
            <pubDate>Tue, 07 Nov 2023 13:02:24 +0100</pubDate>
            <guid isPermaLink="true">https://nos.nl/l/2496982</guid>
        </item>
        <item>
            <title><![CDATA[Toezichthouder: neem klimaatrisico's mee in huizenprijzen]]></title>
            <link>https://nos.nl/l/2496981</link>
            <description><![CDATA[<p>Op de woningmarkt moet meer rekening gehouden worden met risico's door klimaatverandering. De Autoriteit Financiële Markten (AFM) waarschuwt voor toenemende schade bij huizen in de toekomst. Dit zou meegenomen moeten worden in de waarde en dus de prijzen van huizen, vindt de toezichthouder. Anders betalen mensen te veel voor een huis en kunnen ze in de toekomst te maken krijgen met hoge reparatiekosten.</p><p>Door de toenemende extreme weersomstandigheden bestaat er voor huizen een groter risico op overstromingsschade en funderingsproblemen. "We krijgen steeds meer te maken met extreem weer in Nederland", vertelt AFM-voorzitter Laura van Geest. "Dat betekent meer regen, een stijgende zeespiegel, maar ook periodes van droogte en dat bedreigt weer de fundering." Een miljoen woningen zullen volgens de AFM voor 2050 te maken krijgen met funderingsproblemen, die niet verzekerd worden.</p><p>"Een op de acht huiseigenaren gaat er waarschijnlijk mee te maken krijgen", zegt Van Geest. De gemiddelde reparatiekosten liggen rond de 54.000 euro. "Maar dit kan ook oplopen tot 100.000 euro." Dit terwijl 85 procent van de huiseigenaren met funderingsrisico's zich hier niet van bewust zijn. "Als je het niet weet, zit het ook niet in de prijs, en dat betekent eigenlijk dat je een kat in de zak hebt gekocht."</p><p>Overstromingsschade kan ook voor extra kosten zorgen, dit is maar ten dele verzekerd. 59 procent van het Nederlands oppervlak is hier kwetsbaar voor.</p><h2>'Weinig bewustzijn'</h2><p>"Wij vinden het belangrijk dat mensen die een huis kopen zich bewust zijn van de risico's zodat deze meegenomen kunnen worden in de prijs", zegt Van Geest. Dit gebeurt nu niet omdat er zo weinig bewustzijn is. Ook zijn verkopers niet verplicht om informatie over funderings- en overstromingsrisico's beschikbaar te stellen. De data hierover wordt daarnaast niet altijd als betrouwbaar beschouwd.</p><p>En dus zou de mogelijke schade mee moeten worden genomen in de prijs van het huis, vindt de toezichthouder. Bij het koopproces moet meer transparantie over de risico's komen en bij de taxatie- en financieringsfase moet rekening gehouden worden met toekomstig reparaties.</p><p>"Het liefst zouden we hebben dat er een soort klimaatlabel ontstaat zodat mensen als ze een huis kopen weten hoe het huis ervoor staat en de risico's waarmee het komt, dan kunnen ze dat meenemen in de prijs. Of dat gebeurt via zelfregulering of de overheid maakt ons niet uit. Als het maar gebeurt."</p><h2>Vermogensverlies</h2><p>Er zit wel een nadeel hieraan, zegt de AFM. Kopers kunnen te maken krijgen met vermogensverlies en mensen die pas net een huis hebben gekocht kunnen te maken krijgen met een hypotheek die hoger is dan de waarde van het huis. Daardoor kan deze groep met een restschuld blijven zitten bij verkoop.</p><p>Ook is het volgens Van Geest belangrijk om niet te vergeten dat er nog reparatiekosten kunnen komen bij een aangepaste huizenprijs. "Als je bij een huis met funderingsrisico dat eerst drie ton waard was rekening houdt met reparatiekosten van gemiddeld 50.000 euro, dan is het huis 250.000 waard. Het is dan goedkoper. Het risico is dat je dan vervolgens vergeet dat je het misschien moet repareren. We vinden het dus belangrijk dat je niet alleen de goede prijs betaalt voor het huis, maar ook dat je weet dat je op enig moment misschien wel die reparatiekosten moet gaan betalen."</p>]]></description>
            <enclosure type="image/jpeg" url="https://cdn.nos.nl/image/2023/11/07/1023981/1008x567.jpg"/>
            <pubDate>Tue, 07 Nov 2023 13:00:01 +0100</pubDate>
            <guid isPermaLink="true">https://nos.nl/l/2496981</guid>
        </item>
        <item>
            <title><![CDATA[Na ruim 70 jaar weer een King's Speech, met Charles]]></title>
            <link>https://nos.nl/l/2496979</link>
            <description><![CDATA[<p>Trompetten, hermelijnen mantels en een kroon met 3000 edelstenen. Vandaag vindt de Britse troonrede plaats, een evenement met eeuwenoude ceremonies om het parlementaire jaar plechtig te openen.</p><p>En dit jaar is extra bijzonder, want het is voor het eerst sinds 1952 een King's Speech, met Charles III als koning. Zijn moeder, de vorig jaar overleden koningin Elizabeth, hield de toespraak maar liefst 67 keer in haar regeerperiode. Charles viel in mei vorig jaar al wel een keer in voor zijn moeder, maar toen las hij de Queen's Speech voor.</p><p>Voor de King's Speech verlaat koning Charles zijn paleis en reist hij af naar een van de twee kamers van het Britse parlement: het Hogerhuis. Dit is het enige moment van het jaar waarop het staatshoofd het Britse parlement betreedt. Charles neemt daar plaats op een troon en leest alle plannen en wetsvoorstellen van de regering voor, waarbij de prioriteiten voor het parlementaire jaar 2023/2024 worden vastgesteld. Inhoudelijk heeft de koning niks te zeggen over de plannen die hij voorleest - hij doet dit in naam van zijn regering.</p><p>Koning Charles komt aan in de Staatskoets, begeleid door leden van het Household Cavalry Mounted Regiment. Hij heeft zijn eigen speciale ingang: de Sovereign's Entrance. Daar zal hij in de kleedkamer zijn ceremoniële toga aantrekken, een scharlakenrode fluwelen sleep met goud borduursel. Ook zal hij de Imperial State Crown opzetten. Die kroon weegt meer dan een kilo en is naar verluidt door de koningin wel eens opgepoetst met gin.</p><h2>Deur in gezicht gesmeten</h2><p>Een van de meest excentrieke tradities van de dag is het moment dat er een boodschapper naar het Lagerhuis gaat om de parlementsleden op te roepen. Dit doet de Black Rod - een functie die vernoemd is naar de zwarte, van ebbenhout gemaakte staf die gedragen wordt bij deze ceremonie. De functie van de Black Rod bestaat al 650 jaar en wordt momenteel vervuld door een vrouw: Sarah Clarke.</p><p>De Black Rod haalt de Lagerhuisleden op om zich bij het Hogerhuis te voegen, waar de vorst op de troon zit te wachten. Maar voordat de Black Rod dit kan doen, krijgt hij traditioneel de deur in het gezicht gesmeten. Dat staat symbool voor een onafhankelijk gekozen parlement en komt uit de tijd van Charles I, die in 1649 werd onthoofd. Deze traditie dient als herinnering aan de machtsstrijd die vroeger bestond tussen de vorst en het parlement.</p><p>Ook wordt vandaag traditiegetrouw een parlementariër 'gegijzeld'. Dat is degene die de functie Vice-Chamberlain of the Household bekleedt, momenteel Jo Churchill. Zij wordt 'gevangengehouden' op Buckingham Palace terwijl de koning in het parlement is, om de veilige terugkeer van de vorst te verzekeren.</p>]]></description>
            <enclosure type="image/jpeg" url="https://cdn.nos.nl/image/2023/11/07/1023977/1008x567.jpg"/>
            <pubDate>Tue, 07 Nov 2023 12:27:27 +0100</pubDate>
            <guid isPermaLink="true">https://nos.nl/l/2496979</guid>
        </item>
        <item>
            <title><![CDATA[Verdachten goksyndicaat uit Schilderswijk voor de rechter]]></title>
            <link>https://nos.nl/l/2496978</link>
            <description><![CDATA[<p>Na meer dan vijf jaar is in Den Haag de rechtszaak begonnen tegen drie broers uit de Schilderswijk die ervan worden verdacht een illegaal goksyndicaat te hebben opgezet en daarmee veel geld verdienden.</p><p>Volgens het Openbaar Ministerie (OM) plaatsten de broers in totaal 71 illegale gokzuilen in cafés, koffiehuizen, (bel)winkels en kapperszaken in Den Haag. Daar kon worden gewed op de uitslag van sportwedstrijden, meldt Omroep West.</p><p>De broers Ilhan A. (34), Ihsan A. (39) en Selehattin A. (46) verdienden in één jaar tijd 4,5 miljoen euro met hun syndicaat, aldus het OM bij het begin van de rechtszaak. De advocaten van de drie vinden dat het OM de zaak opblaast. "Waar gaat het hier over? Onder de thee werd er door mensen een paar euro's vergokt", aldus een van de raadslieden.</p><h2>Anonieme tip</h2><p>De zaak kwam aan het licht door een anonieme tip waarin stond dat Selehattin A. miljonair aan het worden was dankzij illegale weddenschappen. In april 2018 vielen agenten de locaties binnen waar de zuilen stonden, De drie broers werden opgepakt, evenals vier medeverdachten.</p><p>Het OM beschrijft Selehattin nu als de baas van het syndicaat. Zijn jongere broers op hun beurt stuurden de vier medeverdachten aan, die het geld ophaalden in de zaken waar werd gewed en zorgden voor computers en printmachines in de zuilen, aldus justitie. </p><p>Volgens het OM kregen de eigenaren van de 'goklocaties' zestig procent van de opbrengsten, het vermeende goksyndicaat hield veertig procent in. De broers zouden daarvan het leeuwendeel in eigen zak hebben gestoken en de medeverdachten slechts een beperkt bedrag hebben gegeven.</p><h2>Organisator van bruiloften</h2><p>Selehattin ontkende bij de rechtbank dat hij leiding heeft gegeven aan het goksyndicaat. Hij werkte in 2018 als organisator van bruiloften in een Turks zalencentrum in Den Haag, vertelde hij. Verder wilden hij, zijn broers en de vier medeverdachten niet veel kwijt.</p><p>De advocaten van de verdachten eisten aanvankelijk dat het proces niet door zou mogen gaan, omdat het OM te lang getreuzeld zou hebben met het onderzoek. Maar de rechtbank verwierp die eis. Voor de rechtszaak is een week uitgetrokken. De verwachting is dat het OM morgen met de strafeis komt.</p>]]></description>
            <enclosure type="image/jpeg" url="https://cdn.nos.nl/image/2023/11/07/1023976/1008x567.jpg"/>
            <pubDate>Tue, 07 Nov 2023 12:26:11 +0100</pubDate>
            <guid isPermaLink="true">https://nos.nl/l/2496978</guid>
        </item>
        <item>
            <title><![CDATA[Man opgepakt na DNA-match in coldcasezaak met gevonden romp in IJ]]></title>
            <link>https://nos.nl/l/2496975</link>
            <description><![CDATA[<p>De politie heeft een 62-jarige Amsterdammer gearresteerd op verdenking van betrokkenheid bij de dood van een Russische kunsthandelaar. De destijds 65-jarige zakenman Aleksandr Levin werd in 2013 gewikkeld in blauw plastic in het Amsterdamse IJ gevonden.</p><p>Het DNA van de verdachte is vergeleken met de sporen die zijn aangetroffen op de romp en de spullen waarmee de romp is ingepakt. Dit leidde tot een match met de Amsterdammer.</p><p>In mei vorig jaar wist de politie vast te stellen van wie de lichamelijke resten waren. De politie maakte de naam en leeftijd van de man nog niet bekend, omdat eerst zijn familie op de hoogte moest worden gesteld. Dat werd bemoeilijkt omdat er vanwege de oorlog in Oekraïne geen contact mogelijk was met de Russische autoriteiten, zei de politie destijds.</p><p>Omdat er inmiddels contact is gelegd met de nabestaanden, kan de identiteit van het slachtoffer nu officieel bevestigd worden. Ook is er nu een foto van Levin vrijgegeven, waarmee de politie hoopt dat er nieuwe informatie uit voortvloeit over het slachtoffer en waar hij het laatst gezien is voor zijn dood.</p><p>De politie weet inmiddels ook dat de romp van Levin in de buurt van de woning van de aangehouden verdachte in Amsterdam-Noord uit het water is gehaald. "Hoewel het ruim tien jaar geleden is, doen rechercheurs toch een beroep op het geheugen van mogelijke getuigen die in deze omgeving iets verdachts of opvallends hebben gezien, maar destijds getwijfeld hebben de politie te alarmeren", zegt de politie.</p><p>De politie doet vandaag buurtonderzoek en een al eerder uitgeloofde beloning voor de gouden tip die leidt tot de oplossing van de zaak staat ook nog steeds. Degene die deze tip geeft, krijgt 15.000 euro uitgekeerd.</p><h2>Illegale kunsthandel</h2><p>De zoon van Levin zegt in een reactie tegen The Guardian dat hij "dankbaar is voor het werk van de Nederlandse politie en alle anderen die hebben bijgedragen aan deze arrestatie". "Ik zou graag willen weten wie mijn vader heeft vermoord en waarvoor. Er zijn zoveel vragen onbeantwoord", voegt de zoon eraan toe.</p><p>De Britse krant haalt ook een publicatie van een Russische onderzoekscommissie aan. Daaruit blijkt dat Levin op 17 januari 2013 aan boord van een vliegtuig van Sint-Petersburg naar Amsterdam is gestapt. Hij zou de volgende dag het vliegtuig nemen naar het Spaanse eiland Gran Canaria, maar kwam nooit opdagen voor die vlucht.</p><p>Levin zou in Sint-Petersburg een reputatie hebben opgebouwd als vooraanstaand handelaar in religieuze objecten binnen de oosters-orthodoxe kerk. Tegelijkertijd kwam hij meermaals in aanraking met de politie vanwege illegaal kunstbezit en -handel. Hij zat hiervoor gevangenisstraffen uit in Nederland en Rusland. Hij zou veel geld hebben verdiend: uit documenten die The Guardian heeft ingezien zou blijken dat hij onder meer eigenaar was van verschillende huizen in chique wijken in Sint-Petersburg.</p>]]></description>
            <enclosure type="image/jpeg" url="https://cdn.nos.nl/image/2023/11/07/1023968/1008x567.jpg"/>
            <pubDate>Tue, 07 Nov 2023 12:13:57 +0100</pubDate>
            <guid isPermaLink="true">https://nos.nl/l/2496975</guid>
        </item>
        <item>
            <title><![CDATA[Afzinken van Maasdeltatunnel eindelijk gelukt]]></title>
            <link>https://nos.nl/l/2496972</link>
            <description><![CDATA[<p>Rijkswaterstaat heeft vannacht het tweede en laatste deel van een nieuwe snelwegtunnel laten afzinken in Het Scheur, het water tussen Vlaardingen en Rozenburg. Het nieuwe tunneldeel is direct aangesloten op het tunneldeel dat al eerder op de bodem was gelegd.</p><p>De twee tunneldelen zijn nu met elkaar verbonden. Er zijn zelfs al mensen doorheen gelopen, laat Rijkswaterstaat weten bij Rijnmond.</p><p>Het afzinken van het tunneldeel werd met spanning tegemoetgezien, omdat het eerder een paar keer misging. Het oorspronkelijk plan van Rijkswaterstaat was om de twee tunneldelen eind maart al na elkaar te laten afzinken. Maar dat ging niet door omdat het eerste tunneldeel na het afzinken lek sloeg, voor een deel volliep met water en gerepareerd moest worden.</p><p>Bij een nieuwe poging om het tweede tunneldeel af te zinken, eind april, brak een kabel. Het tunneldeel botste tegen een kade, raakte beschadigd en moest worden hersteld.</p><p>"Je bent er niet bang voor dat het weer misgaat, maar het is toch een hele opluchting dat het nu gelukt is", aldus omgevingsmanager Jörgen van der Meer van Rijkswaterstaat vanochtend. "Het blijft technisch lastig. Er moet veel goed gaan en dat is gelukkig gebeurd."</p><h2>54 miljoen kilo</h2><p>De twee tunneldelen vormen samen de Maasdeltatunnel, 400 meter lang, 54 miljoen kilo zwaar en onderdeel van een nieuwe snelwegverbinding aan de westkant van Rotterdam. De nieuwe snelweg A24 sluit aan de noordkant van Het Scheur aan op de A20 en aan de zuidkant op de A15.</p><p>Maar het duurt nog even voordat de eerste auto's door die nieuwe tunnel kunnen rijden. "Er moet eerst nog een stuk van twee meter aangemaakt worden, een soort sluitvoeg, aan de noordkant", legt Van der Meer uit. "Ook dat is technisch ingewikkeld en kan pas over een maand of drie gedaan worden."</p><p>Tot vanmiddag 15.00 uur ligt het scheepvaartverkeer over Het Scheur nog stil. Dat geeft Rijkswaterstaat de gelegenheid om nog een paar puntjes op de i te zetten. "De tunnel staat op vijzels. Daarmee kunnen we precies kijken waar de buizen liggen en het tunneldeel zo nodig corrigeren. Het gaat dan om centimeters", aldus Van der Meer. Daarna wordt er onder de tunnel nog zand gespoten, zodat beide delen stevig op de bodem liggen. Als laatste wordt meetapparatuur met GPS van de bovenkant gehaald, wat in verband met de stroming op specifieke tijdstippen moet gebeuren.</p><h2>Naar planning kijken</h2><p>Rijkswaterstaat gaat ervan uit dat in ieder geval een deel van de opgelopen vertraging bij de werkzaamheden aan de tunnel ingelopen kan worden. Van der Meer: "We gaan straks naar de planning kijken hoe deze er nu bij ligt. Naar verwachting zullen de A24 en de tunnel eind 2024 gebruikt kunnen worden."</p>]]></description>
            <enclosure type="image/jpeg" url="https://cdn.nos.nl/image/2023/11/07/1023953/1008x567.jpg"/>
            <pubDate>Tue, 07 Nov 2023 11:32:46 +0100</pubDate>
            <guid isPermaLink="true">https://nos.nl/l/2496972</guid>
        </item>
        <item>
            <title><![CDATA[Mobieltjes ook geweerd in klassen op basisscholen en in speciaal onderwijs]]></title>
            <link>https://nos.nl/l/2496970</link>
            <description><![CDATA[<p>Het kabinet wil dat er ook geen mobieltjes meer worden toegestaan in klassen op basisscholen en in het speciaal onderwijs. Er komt geen wettelijk verbod, maar onderwijsminister Paul heeft wel vergaande afspraken gemaakt met de sector, meldt zij aan de Tweede Kamer.</p><p>De komende tijd zullen leraren, ouders en leerlingen bespreken hoe het 'verbod' in de praktijk kan worden gebracht. Vervolgens wordt het officieel van kracht in het schooljaar 2024-2025. De PO-raad, die opkomt voor scholen in het basisonderwijs liet leden stemmen over de afspraken. 75 procent van hen stemde in. "Het was echt een wens van de politiek", zegt woordvoerder Thijs den Otter. "En scholen en schoolbesturen willen hierin mee gaan."</p><p>Hij benadrukt dat het niet gaat om een verbod. "Dat is het in de volksmond, maar in de sector heet het een afspraak". Het betekent dat er geen consequenties zijn als scholen zich hier niet aan houden. Ook is in de afspraken vastgelegd dat leerlingen nog wel mobieltjes mogen hebben als de leraar die in de les wil gebruiken. Bijvoorbeeld bij quizjes of in lessen over digitale vaardigheden.</p><h2>Geen cijfers</h2><p>De PO-raad heeft geen cijfers over hoeveel kinderen in het basisonderwijs een mobiele telefoon hebben. Den Otter: "Maar kinderen in groep 7 en 8 hebben bijna allemaal wel een mobieltje." Wel stelt hij dat het gezag van een leraar op de basisschool "doorgaans groter is" dan dat van een leraar op een middelbare school. Het is daarom mogelijk dus makkelijker voor een basisschoolleraar om leerlingen een mobieltje niet te laten gebruiken.</p><p>Eerder zijn al afspraken gemaakt om smartphones uit de klas te weren op middelbare scholen. De afspraken voor alle scholen moeten 1 januari volgend jaar ingaan. Aan het eind van het jaar volgt een evaluatie en kan worden bepaald of er ook een wettelijk verbod moet komen.</p>]]></description>
            <enclosure type="image/jpeg" url="https://cdn.nos.nl/image/2023/11/07/1023960/1008x567.jpg"/>
            <pubDate>Tue, 07 Nov 2023 11:28:19 +0100</pubDate>
            <guid isPermaLink="true">https://nos.nl/l/2496970</guid>
        </item>
        <item>
            <title><![CDATA[Resten paleis gevonden bij Romeins legerkampement Xanten]]></title>
            <link>https://nos.nl/l/2496969</link>
            <description><![CDATA[<p>In het Duitse Xanten hebben archeologen bij een voormalig Romeins kampement de overblijfselen gevonden van een groot gebouw. Zo'n 2000 jaar geleden heeft er mogelijk een paleis gestaan van 100 bij 100 meter. De resten werden aan de hand van bodemonderzoek ondergronds gevonden.</p><p>Vermoedelijk woonde een Romeinse gouverneur in het gebouw, denkt het Bureau voor Archeologisch Monumentenbehoud in het Rijnland.</p><p>In de Duitse plaats aan de Rijn, die zo'n 25 kilometer van de grens met Noord-Limburg ligt, lag ooit het Romeinse legioenskamp Castra Vetera met ongeveer 10.000 soldaten. Het kampement was een belangrijke legerplaats aan de noordgrens van het Romeinse rijk en staat sinds 2021 op de werelderfgoedlijst van Unesco.</p><p>De vondst van het nieuwe gebouw doet vermoeden dat er naast het kamp een stad heeft gelegen, zegt het bureau. Dat vermoeden ontstond in het voorjaar al toen de fundering van een badhuis van 60 bij 20 meter werd gevonden ten zuiden van Xanten. Het is volgens het bureau niet onwaarschijnlijk dat er duizenden burgers, ambachtslieden en handelaars in de buurt van de soldaten leefden.</p><h2>Stad eigenhandig verwoest</h2><p>Volgens het bureau zou de stad dezelfde kunnen zijn als die de Romeinse historicus Tacitus (58 tot ongeveer 120 n.Chr.) beschreef. De Romeinen zouden die stad zelf hebben verwoest tijdens een opstand van de Germanen rond het jaar 70. De Romeinen zouden niet willen dat de stad in vijandelijke handen zou vallen.</p><p>Verder onderzoek naar de resten van het paleis moet meer details opleveren. Maar het is nog onduidelijk wat er met de vondst moet gebeuren. De overblijfselen liggen 30 centimeter tot 2 meter onder de grond en kunnen niet zomaar worden opgegraven omdat de grond eigendom is van verschillende partijen.</p>]]></description>
            <enclosure type="image/jpeg" url="https://cdn.nos.nl/image/2023/11/07/1023949/1008x567.jpg"/>
            <pubDate>Tue, 07 Nov 2023 11:16:15 +0100</pubDate>
            <guid isPermaLink="true">https://nos.nl/l/2496969</guid>
        </item>
        <item>
            <title><![CDATA[Prins Bernhard Cultuurfonds verandert naam in het Cultuurfonds]]></title>
            <link>https://nos.nl/l/2496968</link>
            <description><![CDATA[<p>Het Prins Bernhard Cultuurfonds heet vanaf vandaag het Cultuurfonds. Dat laat de organisatie weten via X.</p><p>"Met respect en waardering voor het verleden gaat het Cultuurfonds vanaf vandaag verder met een naam die past bij wie we nú zijn en met de focus op onze inhoud", zegt directeur Cathelijne Broers. Het fonds ondersteunt projecten op het gebied van cultuur en natuurbehoud in Nederland.</p><p>De al in 2004 overleden prins Bernhard kwam vorige maand in het nieuws omdat zijn originele lidmaatschapskaart van de NSDAP was gevonden. Hij had tot zijn dood ontkend dat hij lid was geweest van de nazi-partij. De kaart zat in het privéarchief van de prins, die in 2004 overleed. Oud-directeur van het Koninklijk Huisarchief Flip Maarschalkerweerd vond de kaart in het archief op Paleis Soestdijk, dat hij na Bernhards overlijden heeft geïnventariseerd.</p><p>Het Prins Bernhard Cultuurfonds liet in een reactie al direct weten in zijn maag te zitten met het nieuws. "Wij zijn verrast door deze bekendmaking en het bestaan van het document", laat het fonds in een reactie weten. "We gaan op een rij zetten wat dit nieuws voor ons als cultuurfonds betekent."</p><h2>Kaart nooit vernietigd</h2><p>De NSDAP werd in 1920 opgericht en had een ideologie van extreem nationalisme en racisme. Een paar jaar voor het uitbreken van de Tweede Wereldoorlog, in 1936, gaf Bernhard zijn lidmaatschap op. In dat jaar verloofde hij zich met prinses Juliana, de oma van koning Willem-Alexander. Op het verlovingsfeest brachten Duitse gasten de Hitlergroet. Prins Bernhard vernietigde zijn lidmaatschapskaart dus nooit.</p><p>De vondst van de fysieke kaart was een bevestiging van eerder bewijs dat aan het licht was gekomen. In de jaren 30 werd door de Amerikanen een kopie gemaakt van de NSDAP-kaart. In 1996 werd die kopie gevonden door twee Nederlandse historici. Bernhard gaf toen wel toe lid te zijn geweest van de jongerenafdeling van de SS, en zei dat dit moest om zijn examens te halen.</p><p>Het naziverleden van de prins staat in schril contrast met zijn reputatie als verzetsheld in de Tweede Wereldoorlog. Vanuit Londen kreeg hij de leiding over het verzet. "Het is een heel gespleten leven wat deze man gehad heeft", zei historicus Annejet van der Zijl eerder tegen de NOS. "Na de oorlog was er geen weg meer terug. Hij had zichzelf als verzetsheld neergezet."</p><h2>Ontstaan fonds</h2><p>Het fonds, eerder bekend als het Prins Bernhardfonds en Anjerfonds, bestaat sinds 1940. Toen de oorlog een paar maanden bezig was, werd het in Londen opgericht onder de naam Spitfire Fund om oorlogsmaterieel te kunnen kopen. Prins Bernhard was er vanaf het begin bij betrokken. Sinds het einde van de oorlog is het geld bestemd voor cultuur en natuurbehoud.</p><p>Sinds 1950 reikt het fonds jaarlijks Zilveren Anjers uit aan vrijwilligers die zich hebben ingezet voor cultuur of natuur. De Prins Bernhard Cultuurfonds Prijs ging vorig jaar naar de Anne Frank Stichting. Dat is een oeuvreprijs voor iemand die zich op een bijzondere manier verdienstelijk heeft gemaakt voor cultuur of natuur. Deze prijs wordt sinds 2010 jaarlijks uitgereikt door koningin Máxima.</p>]]></description>
            <enclosure type="image/jpeg" url="https://cdn.nos.nl/image/2023/11/07/1023961/1008x567.jpg"/>
            <pubDate>Tue, 07 Nov 2023 11:11:20 +0100</pubDate>
            <guid isPermaLink="true">https://nos.nl/l/2496968</guid>
        </item>
        <item>
            <title><![CDATA[NS verhoogt prijzen kaartjes in 2024 niet, internationale treinen wel duurder]]></title>
            <link>https://nos.nl/l/2496967</link>
            <description><![CDATA[<p>De Nederlandse Spoorwegen verhogen de prijzen voor kaartjes voor binnenlandse reizen volgend jaar niet. Dat maakt de vervoersorganisatie vandaag bekend. De prijzen kunnen hetzelfde blijven omdat het kabinet 120 miljoen euro toelegt op verzoek van een meerderheid van de Tweede Kamer.</p><p>Minister Heijnen (Infrastructuur) maakte eerder bekend dat NS per januari de tarieven met 3,5 procent mocht verhogen, bovenop de reguliere prijsstijging. Reizigersbelangengroep Rover vreesde dat de kaartjes daarmee volgend jaar minimaal 6,5 procent duurder zouden worden voor de reizigers.</p><p>Een Kamermeerderheid vroeg het kabinet daarop om geld uit te trekken om prijsstijgingen in het openbaar vervoer tegen te gaan. Voor de NS is de 120 miljoen euro beschikbaar gemaakt uit de begroting van het ministerie van Infrastructuur en het Mobiliteitsfonds. Uit dit fonds worden onder meer investeringen in het spoor betaald.</p><p>Voor de internationale treinen verhoogt de NS de tarieven volgend jaar wel: die stijgen met bijna 8 procent. Ook de huur van een OV-fiets gaat reizigers iets meer kosten. Volgend jaar kost dat 4,55 euro per 24 uur. Dit jaar was dat nog 4,45 euro.</p><h2>Meer geld</h2><p>Of de prijzen voor kaartjes voor binnenlandse reizen in 2025 ook gelijk blijven, is nog de vraag. Dat kan volgens de NS alleen als de regering opnieuw geld beschikbaar stelt. "Zo niet, dan kunnen wij niet anders dan eind volgend jaar de uitgestelde verhoging voor 2024 alsnog door te voeren, bovenop de inflatie voor 2025", zegt NS-bestuurder Tjalling Smit.</p><p>"En daar zit niemand op te wachten. We zijn daarom in gesprek met Den Haag om dit te voorkomen en te zoeken naar een structurele oplossing."</p><p>De NS was ook van plan om in 2026 een spitsheffing in te voeren om overvolle treinen tegen te gaan. Op dat idee kwam onder meer kritiek van de Kamer en van reizigers die stelden alleen binnen de spits te kunnen reizen om naar hun werk te gaan.</p><p>Vorige week kondigde NS-topman Wouter Koolmees aan dat dat plan niet doorgaat. "We hebben geconstateerd dat daarvoor geen draagvlak is", zei hij in het radioprogramma Sven op 1.</p>]]></description>
            <enclosure type="image/jpeg" url="https://cdn.nos.nl/image/2023/11/07/1023957/1008x567.jpg"/>
            <pubDate>Tue, 07 Nov 2023 11:05:05 +0100</pubDate>
            <guid isPermaLink="true">https://nos.nl/l/2496967</guid>
        </item>
        <item>
            <title><![CDATA[Hongarije dreigt met veto tegen EU-perspectief van Oekraïne]]></title>
            <link>https://nos.nl/l/2496966</link>
            <description><![CDATA[<p>De Europese Commissie presenteert morgen een positief rapport over de hervormingen in Oekraïne, Moldavië en zes Balkanlanden die lid willen worden van de Europese Unie. De ogen zijn daarbij vooral gericht op Oekraïne, dat volgens de Commissie klaar is om toetredingsonderhandelingen te beginnen. Voor het land in oorlog is die Europese steunbetuiging van groot belang. Maar het is allesbehalve een gelopen race, want uitgerekend Oekraïnes buurland Hongarije ligt dwars.</p><p>De regering van de Hongaarse premier Viktor Orbán dreigt met een veto op de eerstvolgende EU-top in december waar de Europese regeringsleiders het Commissieadvies nog moeten bekrachtigen. De reden die de Orbán-regering opgeeft: de rechten van de Hongaarse minderheid in Oekraïne worden geschonden. Die minderheid leeft daar al ruim een eeuw, sinds Hongarije na de Eerste Wereldoorlog grondgebied moest afstaan aan buurlanden.</p><h2>Taalwet</h2><p>"Er zijn nieuwe wetten ingevoerd die het leven van de Hongaren in Oekraïne ellendig hebben gemaakt", zegt Balázs Orbán, rechterhand en politiek adviseur (geen familie) van premier Orbán. Hij doelt daarbij op een recent ingevoerde taalwet in Oekraïne die minderheden, niet alleen de Hongaarse, verplicht om minimaal 70 procent van hun onderwijs te volgen in het Oekraïens. Kinderen die in een Hongaarstalig gezin in Oekraïne opgroeien zouden daardoor op school flinke achterstand oplopen, klinkt de zorg in Hongarije.</p><p>"Wij kunnen dit niet accepteren", zegt Balázs Orbán in de Hongaarse hoofdstad Boedapest, in een exclusief interview met NOS. "De Hongaarse positie is glashelder: zolang deze wet bestaat kan er met de Oekraïners niet worden gepraat over hun integratie in de Europese Unie."</p><p>Ruim driehonderd kilometer oostwaarts, net over de grens in de Oekraïense provincie Zakarpattia (Transkarpatië), zijn alle verkeers- en naamborden in de berm tweetalig. Volgens laatste schattingen daalt het aantal Hongaren in de regio drastisch sinds de oorlog in Oekraïne. Het waren er 150.000, nu schommelt het rond de 100.000. Velen, vooral jongeren, zoeken hun heil over de grens in Hongarije.</p><p>Maar in het stadje Berehove, 'Beregszász'op z'n Hongaars, klinkt nog overwegend Hongaars op straat. "Ik heb mijn gymnasium gewoon in het Hongaars kunnen doen", zegt een scholiere op het plein voor het cultuurhuis. Ze heeft er begrip voor dat Oekraïne de taalwet heeft ingevoerd. "Dat ervaar ik niet als schending van mijn rechten. Ik woon als Hongaarse hier in Oekraïne, maar ik spreek nauwelijks een woord Oekraïens, da's gewoon een beetje gek", lacht ze. "Ik ben nu Oekraïens aan het leren!"</p><p>Er wordt door Hongaarse politici over ons gesproken alsof wij hier in haat samenleven, maar dat is een vals beeld", zegt romanschrijver Bandy Sholtes in Oezjhorod, de hoofdstad van Zakarpattia. Volgens Sholtes, geboren uit een gemengd Oekraïens-Hongaars huwelijk, wordt dat beeld verspreid door aan de Hongaarse regering gelieerde media. Sholtes: "De Orbán-regering heeft er baat bij, omdat ze zich dan kan presenteren als verdediger van die arme gediscrimineerde minderheid. Maar van discriminatie is nauwelijks sprake. Op het schoolplein van mijn zonen spreken Hongaarse kinderen onder elkáár zelfs al Oekraïens."</p><p>In Oekraïne wordt de veto-dreiging door Hongarije gezien als een cynisch spel. Elke Hongaarse manoeuvre is in de ogen van Oekraïne sowieso verdacht omdat Hongarije een goede relatie blijft onderhouden met Rusland, dat Oekraïne is binnengevallen. In het geval van de taalwet heeft Oekraïne daarom weinig vertrouwen in de oprechtheid van Hongarije. Die wet zou licht moeten worden aangepast, adviseert de Europese Commissie. Maar het probleem is niet groot genoeg om het lot van ruim 40 miljoen Oekraïners van af te laten hangen.</p><p>In Brussel wordt gevreesd dat de Orbán-regering zich in de kwestie toch onverzoenlijk opstelt om zijn gelijk te halen op een heel ander dossier: het krijgen van EU-subsidies waar Hongarije recht op meent te hebben. Dat geld, ruim 20 miljard, euro weigert Brussel uit te keren zolang er problemen zijn met corruptie en de rechtsstaat in Hongarije.</p><p>De Orbán-regering, zeggen critici, zet de taalwetkwestie in Zakarpattia in als wisselgeld: Hongarije zou het veto pas intrekken als het land alsnog de EU-subsidiemiljarden krijgt.</p><p>"Het is politieke manipulatie vanuit Boedapest", zegt Viktor Mykyta, de gouverneur van Zakarpattia, in zijn werkkamer in het immense provinciehuis in Oezjhorod. "Ik ben permanent in contact met de Hongaarse minderheid. Als kandidaatland om toe te treden tot de EU is Oekraïne zich er zeer bewust van dat het de rechten van minderheden moet respecteren."</p><h2>Blokkade</h2><p>Maar in Boedapest heeft de Hongaarse regeringsadviseur Balázs Orbán daar weinig vertrouwen in. "Hongarije is altijd een voorstander geweest van de Oekraïense toenadering tot de Europese Unie", zegt hij. Maar de strengere taalwet, zegt hij, heeft alles veranderd.</p><p>Hongarije zal de start van Oekraïnes toetredingsonderhandelingen dus tegenhouden? "Zolang het probleem niet is opgelost zullen we het blokkeren."</p>]]></description>
            <enclosure type="image/jpeg" url="https://cdn.nos.nl/image/2023/11/07/1023940/1008x567.jpg"/>
            <pubDate>Tue, 07 Nov 2023 10:48:01 +0100</pubDate>
            <guid isPermaLink="true">https://nos.nl/l/2496966</guid>
        </item>
        <item>
            <title><![CDATA[Kantoorverhuurder WeWork vraagt uitstel van betaling aan, faillissement dreigt]]></title>
            <link>https://nos.nl/l/2496965</link>
            <description><![CDATA[<p>De internationaal opererende kantoorverhuurder WeWork heeft uitstel van betaling aangevraagd. Het bedrijf, dat in 2010 werd opgericht in de Verenigde Staten, werd in 2019 nog geschat op een waarde van 47 miljard dollar.</p><p>Met een herstructurering hoopt WeWork een faillissement te voorkomen en een doorstart te maken. Het bedrijf zegt een overeenkomst te hebben gesloten met een groot deel van de schuldeisers om 3 miljard dollar aan bestaande leningen en obligaties om te zetten in eigen vermogen. Ook wil WeWork huurcontracten voortijdig beëindigen via een zogenoemde Chapter 11-procedure.</p><p>WeWork kampt al jaren met problemen, maar die zijn verergerd door stijgende kosten en het feit dat thuis werken populairder is sinds de coronacrisis. Minder mensen kiezen daardoor voor een werkplek bij WeWork.</p><h2>Waarde gedaald</h2><p>Het bedrijf luidde in augustus al de noodklok over de eigen toekomst. Maar het gaat al sinds 2019 niet goed met WeWork. De waarde van het bedrijf kelderde van 47 miljard naar 8 miljard dollar. Ceo Adam Neumann werd afgezet en Softbank, de belangrijkste investeerder in het bedrijf, nam de controle over. Maar pogingen om veranderingen in het bedrijf door te voeren, hebben dus onvoldoende effect gehad.</p><p>WeWork beschikt volgens de laatste cijfers over 777 kantoorlocaties in 39 landen. In Amsterdam zijn vier plekken waar mensen een kantoorruimte, flexwerkruimte, vergaderruimte of bureau kunnen huren.</p>]]></description>
            <enclosure type="image/jpeg" url="https://cdn.nos.nl/image/2023/11/07/1023939/1008x567.jpg"/>
            <pubDate>Tue, 07 Nov 2023 10:42:42 +0100</pubDate>
            <guid isPermaLink="true">https://nos.nl/l/2496965</guid>
        </item>
        <item>
            <title><![CDATA[Colombia heeft haast met bergen enorme schat uit eeuwenoud scheepswrak]]></title>
            <link>https://nos.nl/l/2496964</link>
            <description><![CDATA[<p>Colombia wil vaart maken met het bergen van het eeuwenoude scheepswrak San José dat voor de kust van het schiereiland Baru, ten zuiden van Cartagena, gezonken is. President Petro wil dat het Spaanse galjoen nog voor het einde van zijn termijn boven water wordt gehaald.</p><p>Hij hoopt daarmee de lading goud, juwelen, kanonnen en serviesgoed veilig te stellen. De waarde van de lading ligt vandaag de dag vermoedelijk tussen de 3,5 en 18 miljard euro.</p><p>De ambtstermijn van Petro loopt in 2026 af. Het boven water halen van het 300 jaar geleden gezonken schip "is een van de prioriteiten van zijn regering", zegt minister Correa van Cultuur tegen persbureau Bloomberg. Volgens het persbureau maakt Colombia nu haast onder meer omdat een Amerikaans bergingsbedrijf claimt het wrak als eerste te hebben gevonden en de helft van de lading eist.</p><p>Om het schip, dat in 1708 door de Britten tot zinken werd gebracht, weer aan de oppervlakte te krijgen heeft de president de opdracht gegeven om een publiek-privaat partnerschap op te richten. Lukt dat niet dan zou een private partij de opdracht moeten krijgen. Het wrak ligt op zo'n 200 meter diepte.</p><h2>Heilige graal scheepvaartarcheologie</h2><p>Het wrak van de San José wordt, gezien de waarde van de lading, ook wel de heilige graal van de scheepvaartarcheologie genoemd. Het was het vlaggenschip van een Spaanse vloot die in 1708 met drie marine- en veertien koopvaardijschepen van Panama naar Cartagena voer.</p><p>In Europa woedde oorlog en de Britten wilden voorkomen dat Spaanse schepen de oceaan overstaken om met goud en zilver de Spaanse oorlogsvoering te financieren. Op 8 juni kwam het tot een confrontatie bij Barú, een schiereiland bij Cartagena. In dat gevecht ontplofte de kruitkamer van de San José. Slechts 11 van de 600 bemanningsleden werden gered.</p><h2>Strijd om rechten</h2><p>Colombia heeft meermaals gezegd een museum op te willen richten om de inhoud en het wrak tentoon te stellen. "Dit erfgoed behoort toe aan alle Colombianen", zei oud-president Santos in 2015.</p><p>Maar over de vindplaats en wie er recht heeft op de lading wordt al decennialang een juridische strijd gevoerd. Het Amerikaanse bergingsbedrijf Sea Search Armada zegt dat het het wrak al begin jaren 80 heeft gelokaliseerd en de coördinaten aan Colombia heeft gegeven in ruil voor de helft van de waarde van de lading.</p><p>Een onderwaterrobot maakte vorig jaar video-opnamen van de lading van de San José:</p><p>Volgens Colombia heeft de marine van Colombia het wrak in 2015 op een andere locatie gevonden, maar de Amerikanen stellen dat het om dezelfde locatie gaat. Het bergingsbedrijf eiste daarom eerder al 10 miljard dollar, dat het niet kreeg.</p><p>Tegelijkertijd beweert ook Spanje dat het recht heeft op het wrak. In 1708 behoorde het schip immers toe aan de Spaanse koning Filips V. En ook Bolivia en Peru maken aanspraak op de inhoud omdat de rijkdommen daarvandaan zouden zijn gestolen.</p><p>NOS op 3 maakte vorig jaar deze uitlegvideo over de San José en andere scheepswrakken:</p>]]></description>
            <enclosure type="image/jpeg" url="https://cdn.nos.nl/image/2023/11/07/1023936/1008x567.jpg"/>
            <pubDate>Tue, 07 Nov 2023 10:33:11 +0100</pubDate>
            <guid isPermaLink="true">https://nos.nl/l/2496964</guid>
        </item>
        <item>
            <title><![CDATA[Vier mannen vervolgd na stelen gouden toilet in Engeland in 2019]]></title>
            <link>https://nos.nl/l/2496953</link>
            <description><![CDATA[<p>Vier mannen worden vervolgd voor de diefstal van een 18-karaats gouden toiletpot in het Britse Blenheim Palace. De toiletpot is gemaakt door de vermaarde Italiaanse kunstenaar Maurizio Cattelan. Het kunstwerk was uitgeleend door het Guggenheim-museum in New York aan Blenheim Palace toen het in 2019 's nachts werd gestolen.</p><p>De verdachten zijn allemaal tussen de 35 en 39 jaar oud. Eerder werden zeven mensen opgepakt, maar gisteren werd bekendgemaakt dat vier van hen worden vervolgd voor diefstal en heling. Ze staan 28 november voor het eerst voor de rechter.</p><p>Blenheim Palace is het gebouw waar de voormalig premier van het Verenigd Koninkrijk Winston Churchill werd geboren. Het doet tegenwoordig dienst als museum. Op het moment van de diefstal was er net een tentoonstelling geopend over het werk van de provocatieve kunstenaar Cattelan. Het gouden toilet maakte deel uit van de tentoonstelling en was aangesloten op de riolering. Bezoekers mochten het ook daadwerkelijk gebruiken. Het werk was bedoeld als satire op excessieve rijkdom en bestaat uit ruim 100 kilo aan goud met een waarde van meer dan 3 miljoen euro.</p><h2>Weinig bewaking</h2><p>In het Guggenheim werd het toilet bewaakt door een beveiliger en mochten bezoekers er maximaal drie minuten gebruik van maken. In Blenheim Palace stond er geen beveiliger voor de deur. Voor de start van de tentoonstelling vertelde Edward Spencer-Churchill, die de tentoonstelling naar het paleis haalde, dat hij niet verwachtte dat het ooit gestolen zou worden. "In de eerste plaats is het aangesloten op de riolering en in de tweede plaats heeft een potentiële dief geen idee wat de laatste persoon die het toilet heeft gebruikt, gegeten heeft", zei hij tegen The Times. "Dus nee, ik ben niet van plan het te laten bewaken."</p><p>Toch wisten de dieven het toilet in de nacht los te rukken. Het veroorzaakte aanzienlijke waterschade aan het paleis. Al snel werd een eerste verdachte opgepakt, maar het toilet bleef spoorloos. Of het nu wel is gevonden, is niet bekendgemaakt, maar dat lijkt onwaarschijnlijk. In 2021 zei politiechef Matthew Barber in een interview met BBC al dat hij dacht dat het toilet is omgesmolten door de daders.</p><h2>Provocatief</h2><p>Maurizio Cattelan staat bekend om zijn provocatieve kunstwerken. Hij maakte onder meer een wassen beeld van een knielende Adolf Hitler die er van de achterkant uitziet als een kind. Het beeld was in 2002 te zien in museum Boijmans Van Beuningen. Ook liet hij een banaan met ducttape aan een muur vastplakken en noemde het werk Comedian. De banaan werd eerder dit jaar in Seoul opgegeten door een Zuid-Koreaanse student. Geen ramp: de banaan werd sowieso iedere twee à drie dagen vervangen.</p><p>Op dit moment is op twee plekken in Nederland werk van Cattelan te zien. In het depot van het Boijmans Van Beuningen staat een pop die lijkt op de kunstenaar die door een gat in de grond naar boven kijkt. En in museum Voorlinden staan twee piepkleine liftjes met deurtjes die regelmatig opengaan.</p><p>Bekijk hier een aantal bekende werken van de kunstenaar:</p>]]></description>
            <enclosure type="image/jpeg" url="https://cdn.nos.nl/image/2023/11/07/1023906/1008x567.jpg"/>
            <pubDate>Tue, 07 Nov 2023 09:06:50 +0100</pubDate>
            <guid isPermaLink="true">https://nos.nl/l/2496953</guid>
        </item>
        <item>
            <title><![CDATA[Wekdienst 7/11: Koning Charles houdt eerste toespraak • Marijnissen (SP) in NOS Radio 1 Journaal]]></title>
            <link>https://nos.nl/l/2496945</link>
            <description><![CDATA[<p>Goedemorgen! Bretly D. verschijnt voor de raadkamer van de rechtbank in Rotterdam, die beslist over verlenging van zijn voorarrest. Ook zal de Britse koning Charles zijn eerste 'King's Speech' houden.</p><p>Eerst het weer: De dag begint wisselend bewolkt en op een enkele bui na is het overwegend droog. Later in de middag neemt vanuit het westen de kans op buien toe. Bij een matige tot vrij krachtige zuidwestenwind wordt het 11 tot 12 graden. De komende dagen blijft het wisselvallig met dagelijks regen of buien.</p><p>Ga je de weg op? Hier vind je de verkeersinformatie en hier zie je waar er aan het spoor wordt gewerkt.</p><h2>Wat kun je vandaag verwachten?</h2><h2>Wat heb je gemist?</h2><p>De Amerikaanse oud-president Donald Trump is in New York bijna vier uur lang verhoord in de fraudezaak die tegen hem is aangespannen. Tijdens het verhoor kwam het meermaals tot aanvaringen tussen Trump en de rechter.</p><p>Trump wordt ervan verdacht dat hij de waarde van zijn vermogen sterk heeft overdreven. Daarmee zou hij tal van financiële voordelen hebben binnengehaald. Hij zou bijvoorbeeld hogere leningen en lagere premies voor verzekeringen hebben gekregen. Volgens advocaten heeft dit Trump meer dan 100 miljoen dollar opgeleverd.</p><h2>Ander nieuws uit de nacht</h2><p>Volg het nieuws over de oorlog tussen Israël en Hamas in ons liveblog.</p><h2>En dan nog even dit:</h2><p>Liefdesbrieven die in de 18e eeuw zijn onderschept door de Britten zijn eindelijk alsnog geopend. Brieven gericht aan onder anderen Franse verloofdes, ouders, kinderen en zeemannen vielen destijds door oorlog in verkeerde handen.</p><p>Een fijne dag gewenst!</p>]]></description>
            <enclosure type="image/jpeg" url="https://cdn.nos.nl/image/2023/11/07/1023892/1008x567.jpg"/>
            <pubDate>Tue, 07 Nov 2023 06:52:07 +0100</pubDate>
            <guid isPermaLink="true">https://nos.nl/l/2496945</guid>
        </item>
        <item>
            <title><![CDATA[Nederlanders die minder gaan werken, kijken amper naar effect op pensioen ]]></title>
            <link>https://nos.nl/l/2496939</link>
            <description><![CDATA[<p>Werken in deeltijd is populair in Nederland. Bijna de helft van de beroepsbevolking (45 procent) doet het, en vrouwen meer dan mannen. Als redenen worden vaak genoemd de zorg voor de (klein)kinderen, mantelzorg, gezondheid, behoefte aan meer vrije tijd, of geen hoger inkomen nodig. Een deeltijdbaan levert minder inkomen op, maar heeft ook gevolgen voor de opbouw van het pensioen.</p><p>Er is echter een chronisch gebrek aan aandacht voor wat minder werken betekent voor het pensioen later. Zeven op de tien mensen die onlangs minder zijn gaan werken, hebben niet uitgezocht wat dat betekent voor hun pensioen, zo blijkt uit onderzoek van het platform Wijzer in Geldzaken, een initiatief van het ministerie van Financiën. Aan dit onderzoek, uitgevoerd door I&amp;O Research, werkten ruim 1500 Nederlanders van 30 tot 67 jaar mee, die meer dan 12 uur per week werken.</p><h2>Deeltijd</h2><p>Pensioendeskundige Lisa Brüggen van Netspar geeft een voorbeeld. "Als je als werknemer in de bouw op je 32ste besluit om één dag per week minder te gaan werken, bouw je ongeveer 27.000 euro minder pensioen op. Concreet betekent dit dat je ongeveer 120 euro netto per maand minder te besteden hebt na je pensionering. Dit kan net het verschil zijn tussen wel en niet goed kunnen rondkomen."</p><p>Christiaan Meijer van Wijzer in Geldzaken: "De focus ligt vaak op het 'nu' kunnen blijven rondkomen, in plaats van rondkomen na de pensionering."</p><p>Meijer waarschuwt voor een tegenvallend pensioen voor mensen die beslissen minder te gaan werken. Vooral vrouwen besluiten vaak minder te gaan werken gedurende hun loopbaan. Bijna twee derde van de werkende vrouwen werkt in deeltijd, bij mannen is dit 28 procent. Vrouwen bouwen daardoor veel minder pensioen op dan mannen en ook minder dan ze wellicht denken. Het maakt dat Nederland op Cyprus na de grootste pensioenkloof tussen mannen en vrouwen kent: ruim 40 procent verschil.</p><h2>'Daar komen we wel uit'</h2><p>"Veel mensen realiseren zich onvoldoende dat keuzes die nu gemaakt worden, financiële gevolgen hebben voor later", zegt pensioendeskundige Lisa Brüggen. "We weten uit onderzoek dat een groot aantal vrouwen zegt financieel niet onafhankelijk te zijn en ook niet te weten hoe ze er buiten het maandelijkse huishoudboekje om financieel voorstaan, en al helemaal niet op de oude dag."</p><p>Partners praten onderling maar weinig over de details van hun pensioen, valt verder uit het onderzoek op te maken. Ze kennen meestal wel elkaars huidige inkomen, maar bijna de helft weet niet hoeveel pensioen de ander heeft opgebouwd.</p><p>Negen op de tien koppels zonder officieel partnerschap (huwelijk of geregistreerd partnerschap) hebben niets geregeld met betrekking tot de financiën en het pensioen. Men weet ook vaak niet wat het betekent voor het pensioen als de relatie strandt. 75 procent geeft aan dat 'ze er wel uit zullen komen' als ze uit elkaar gaan. Volgens Wijzer in Geldzaken is dat te optimistisch gedacht: veel pensioengeschillen gaan over de verdeling van het pensioen tussen scheidende partners.</p><p>Wijzer in Geldzaken benadrukt dat het nu het moment is dat je nog invloed hebt op je pensioenvermogen, om later na het bereiken van je pensioenleeftijd ook over voldoende inkomen te beschikken.</p>]]></description>
            <enclosure type="image/jpeg" url="https://cdn.nos.nl/image/2023/11/07/1023881/1008x567.jpg"/>
            <pubDate>Tue, 07 Nov 2023 06:00:01 +0100</pubDate>
            <guid isPermaLink="true">https://nos.nl/l/2496939</guid>
        </item>
        <item>
            <title><![CDATA[Nooit bezorgde liefdesbrieven na 265 jaar alsnog geopend]]></title>
            <link>https://nos.nl/l/2496938</link>
            <description><![CDATA[<p>Ze waren bedoeld voor Franse zeemannen, maar zouden nooit hun doel bereiken: meer dan honderd brieven, vooral afkomstig van hun verloofdes en vrouwen, maar er zitten ook brieven van ouders en andere familieleden bij. Brieven uit 1757 en 1758, vol verlangen, liefde en verdriet. Ze reisden van haven tot haven om de zeemannen te bereiken, maar die waren inmiddels gevangen genomen door de Britten.</p><p>"Ik ben je voor altijd trouwe vrouw. Slaap lekker, mijn lieve vriend", staat in een van de brieven. "Ik kan niet wachten om je te bezitten", schrijft een vrouw. En een derde, vermanend: "Doe de groeten aan Varin [een scheepsmaat], ik hoor alleen over je van zijn vrouw". Delen van de brieven zijn opgenomen in een artikel dat is gepubliceerd in het Franse blad Annales Histoire, Sciences Sociales.</p><p>De historicus Renaud Morieux deed onderzoek naar krijgsgevangenen in de Engels-Franse oorlog, ook wel de Bourbon-oorlog genoemd, in de jaren 1778-1783. Drie pakketjes brieven in het archief van Cambridge University, bijeengehouden door een lintje, prikkelden zijn nieuwsgierigheid. De brieven waren verzegeld, Morieux was dus de eerste die ze las. Dat maakte het lezen ervan tot een emotionele zaak, vertelt hij.</p><p>Hij trof universele menselijke ervaringen aan die ook vandaag nog vertrouwd aanvoelen. "Ik zou de hele avond wel aan je kunnen schrijven, [...] ik denk dat het nu tijd wordt om te gaan slapen." Of een verontwaardigde brief van een moeder: "Je noemt in je brieven nooit je vader. Dat doet me erg veel pijn. Vergeet je vader niet, de volgende keer dat je me schrijft".</p><h2>Samen schrijven en lezen</h2><p>Een groot deel van de brieven werd niet door de afzender zelf geschreven, maar door een schrijver die het voor de afzender deed. Het grootste deel van de Franse bevolking was destijds analfabeet. Het kon zomaar gebeuren dat aan het einde van de brief "De schrijver groet u" te lezen was. Sommige brieven van verschillende afzenders waren in hetzelfde handschrift geschreven, en brieven van dezelfde afzender juist in verschillende handschriften. </p><p>Niet alleen bij het schrijven waren meerdere mensen betrokken, ook bij het lezen - de brieven moesten immers worden voorgelezen. "Ik noem dat een vorm van collectief schrijven en lezen", vertelt Morieux. "Het was in die tijd de norm dat een brief rond de geadresseerde circuleerde." Daardoor kun je moeilijk zeggen dat de brieven een vorm van private communicatie waren. "Ze zijn iets tussen openbaar en privé." </p><p>Tijdens de Bourbon-oorlog beschikten de Fransen over zeer goede schepen, maar de kwaliteit van de bemanning liet te wensen over. De Britten maakten daar slim gebruik van en wisten meer dan 60.000 Fransen gevangen te nemen. "Deze brieven laten zien hoe mensen collectief met uitdagingen omgaan", zegt Morieux. "Tegenwoordig zouden we het ongemakkelijk vinden om een brief aan een verloofde te schrijven, wetende dat moeders, zussen, ooms en buren mee zouden lezen."</p><p>Kun je het dan eigenlijk nog wel liefdesbrieven noemen? "Dat hangt ervan af hoe je 'liefde' definieert", vindt Morieux, die zelf een ruime definitie hanteert. "Brieven van zussen en moeders drukken ook gevoelens van liefde, pijn en angst uit. En ik zie ook geen reden om brieven van vaders aan hun zonen niet te beschouwen als liefdesbrieven."</p><h2>Afstammelingen</h2><p>Heeft hij eigenlijk geprobeerd om afstammelingen van de aangeschreven zeemannen te vinden? Het moet toch bijzonder zijn om een brief te lezen gericht aan zo'n verre voorouder. "Nee, maar ik heb wel een aantal genealogische websites gebruikt en een aantal nakomelingen gevonden", zegt hij. "Misschien dat die contact zoeken als het artikel verschijnt."</p>]]></description>
            <enclosure type="image/jpeg" url="https://cdn.nos.nl/image/2023/11/07/1023879/1008x567.jpg"/>
            <pubDate>Tue, 07 Nov 2023 05:00:06 +0100</pubDate>
            <guid isPermaLink="true">https://nos.nl/l/2496938</guid>
        </item>
        <item>
            <title><![CDATA[Italië gaat asielzoekerscentra openen in Albanië]]></title>
            <link>https://nos.nl/l/2496937</link>
            <description><![CDATA[<p>Albanië is bereid om een deel van de bootvluchtelingen op te vangen die door Italië op zee worden gered. Dat hebben de Italiaanse premier Meloni en de Albanese premier Rama aangekondigd op een gezamenlijke persconferentie.</p><p>In eerste instantie kunnen er 3000 mensen worden opgevangen in de centra in Albanië. Meloni hoopt dat het er uiteindelijk 36.000 per jaar kunnen worden. De geredde migranten verblijven op kosten van Italië in de Albanese kampen terwijl de Italiaanse autoriteiten hun asielaanvragen afhandelen, is het idee. De centra zouden niet gebruikt worden voor zwangere vrouwen, kinderen en kwetsbaren.</p><p>"Albanië is in alle opzichten een Europees land", zei Meloni bij de aankondiging van de samenwerking. Ook al is Albanië momenteel geen lid van de Europese Unie "gedraagt Albanië zich wel al zo", vond ze.</p><h2>'Guantanamo'</h2><p>"Als Italië belt, neemt Albanië op", zei premier Rama op zijn beurt. "Iedereen kan zien dat dit een moeilijke situatie is voor Italië. Geografie is een vloek geworden voor Italië, want als je arriveert in Italië, kom je aan in de EU."</p><p>Vanuit zowel de Italiaanse als de Albanese oppositie klinkt kritiek op het plan. De Italiaanse politicus Riccardo Magi, van de liberale partij +Europa, noemt de centra "doodeng" en "een soort Italiaanse Guantanamo Bay". "Het is ook in strijd met de wet: Italië kan mensen die op zee zijn gered niet naar een land buiten de EU sturen alsof het postpakketjes zijn." De Albanese oppositie hekelt een gebrek aan transparantie over de afspraken.</p>]]></description>
            <enclosure type="image/jpeg" url="https://cdn.nos.nl/image/2023/11/07/1023878/1008x567.jpg"/>
            <pubDate>Tue, 07 Nov 2023 04:37:08 +0100</pubDate>
            <guid isPermaLink="true">https://nos.nl/l/2496937</guid>
        </item>
        <item>
            <title><![CDATA[Akkoord over strengere regels voor politieke advertenties in EU-landen]]></title>
            <link>https://nos.nl/l/2496935</link>
            <description><![CDATA[<p>Het Europees Parlement en de Europese Raad hebben een voorlopig akkoord bereikt om politieke advertenties online aan banden te leggen. Zo is het de bedoeling dat dit soort advertenties van een duidelijk label voorzien moet worden. Ook wordt het gemakkelijker voor burgers, journalisten en autoriteiten om op te vragen wie de geldschieters achter de advertentiecampagnes zijn, en hoeveel ze ervoor betalen.</p><p>Op nadrukkelijk verzoek van het parlement moet er verder een openbare database worden opgericht waarin alle politieke advertenties opgeslagen en geraadpleegd kunnen worden. Het is de bedoeling dat die er binnen 24 maanden na de inwerkingtreding van de nieuwe regels is. De advertenties moeten er zeven jaar in worden opgeslagen.</p><p>Verder is het niet langer toegestaan voor niet-EU-landen om politieke advertenties te plaatsen in de drie maanden voor een verkiezing of referendum in een EU-land. Zo moet buitenlandse beïnvloeding bij de stembusgang worden tegengegaan.</p><p>"Dit is een grote stap voor de bescherming van onze verkiezingen en voor het bereiken van digitale soevereiniteit in de EU", zegt de Franse liberale Europarlementariër Sandro Gozi. "Burgers kunnen politieke advertenties online herkennen en zien wie er verantwoordelijk voor is. En deze nieuwe regels maken het moelijker voor buitenlandse partijen om desinformatie te verspreiden en onze vrije en democratische processen te beïnvloeden."</p><h2>Microtargeting</h2><p>Onderdeel van het akkoord zijn ook afspraken over wat microtargeting wordt genoemd. Nu kunnen kiezers nog op basis van hun online gedrag en persoonlijke data bepaalde advertenties voorgeschoteld krijgen. Dat gebeurt ook bij de komende Kamerverkiezingen volop, bracht de NOS afgelopen weekend in kaart. Dat zou met de nieuwe regels ook veranderen.</p><p>Advertenties aanbieden op basis van etniciteit, religie, geaardheid mogen met dit akkoord niet meer. Ook komt er een verplichting tot het vragen van toestemming voor het gebruik van data voor politieke advertenties. Die toestemming moet worden gegeven door internetgebruikers zelf. Het Europees Parlement wil verder een verbod op het gebruik van gegevens van minderjarigen.</p><p>"Onze samenleving staat onder druk door politieke advertenties die verdeeldheid zaaien en versplintering bevorderen", reageert Europarlementariër Paul Tang (PvdA) tegenover de NOS. "Met microtargeted advertenties aan hypergerichte groepen beïnvloedt het zelfs verkiezingen en wetgevingsprocessen. Daarom pleiten we voor strengere regels: geen online tracking van mensen voor politieke advertenties en beperkingen op de targeting."</p><h2>Europese verkiezingen</h2><p>Met het voorlopige akkoord zijn de nieuwe regels nog niet meteen van kracht. Het Europees Parlement en de Europese Raad moeten het akkoord nog officieel aannemen. Daarna zouden ze binnen 18 maanden moeten gelden. Een deel van de regels moet wel al gelden voor de Europese verkiezingen van juni komend jaar.</p>]]></description>
            <enclosure type="image/jpeg" url="https://cdn.nos.nl/image/2023/11/07/1023875/1008x567.jpg"/>
            <pubDate>Tue, 07 Nov 2023 02:32:53 +0100</pubDate>
            <guid isPermaLink="true">https://nos.nl/l/2496935</guid>
        </item>
    </channel>
</rss>